De Dienst Uitvoering Subsidies aan Instellingen (DUS-I) is een expertisecentrum op het gebied van subsidies. We zijn verantwoordelijk voor de uitvoering van meer dan 130 regelingen van de ministeries van OCW en VWS.
DUS-I draagt bij aan een gezond en slim Nederland voor iedereen. Dit doen wij door in het sociaal domein subsidies te verlenen aan instellingen en incidenteel ook aan burgers.
De overheid zet subsidie in zodat mensen volwaardig mee kunnen doen in de samenleving. DUS-I is dé dienstverlenende schakel tussen subsidieaanvragers en de ministeries van OCW en VWS. Als expertisecentrum en uitvoerder van de subsidies dragen we bij aan een gezond en slim Nederland.
We zijn een wendbare organisatie die snel en slagvaardig handelt. Onze klanten staan centraal. We weten wat er leeft en speelt, en stellen ons handelen daarop in. We zijn ons bewust van onze specifieke expertise.
Deze zetten wij in om samen met collega’s van de ministeries regelingen van a tot z te realiseren, of ze nu eenvoudig of complex zijn. Ook geven we graag inzicht in het effect en het bereik van elke regeling.
DUS-I kan snel inspelen op veranderende omstandigheden. Onze medewerkers zijn flexibel inzetbaar en oplossingsgericht. Zij worden ondersteund door een modern ICT-platform. Dit stelt ons in staat snel en eenvoudig nieuwe regelingen in te richten.
DUS-I onderhoudt nauw contact met haar opdrachtgevers. We zoeken elkaar op en maken gebruik van elkaars expertise. We realiseren subsidieregelingen in co-creatie met onze opdrachtgevers. Van aanvraag tot verantwoording staan we voortdurend in contact met onze klanten. Zo verbeteren we continu de kwaliteit van onze dienstverlening.
Laten we samenwerken aan vereenvoudigde en toegankelijke subsidieregelingen, die in goede samenhang zijn. Een goede regeling start bij de leefwereld van de ontvanger.
Niet alles kan tegelijkertijd. Neem voldoende voorbereidingstijd voor nieuwe regelingen en betrek DUS-I – zoals in het Beleidskompas staat – al in een vroeg stadium, zodat we kunnen adviseren over haalbaarheid, uitvoerbaarheid en aansluiting op de behoeften van instellingen en burgers.
Help ons meer ruimte te vinden om gegevensuitwisseling mogelijk te maken. Met de juiste (wettelijke) grondslag en samenwerking tussen overheidsinstanties hoeven aanvragers hun gegevens niet steeds opnieuw aan te leveren.
Creëer voldoende voorwaarden om onze bedrijfsvoering toekomstbestendig te maken: met de juiste mensen, voldoende middelen en passende technologie.
Op alle 4 onderwerpen heeft DUS-I het afgelopen jaar stappen gezet. Het vraagt onze blijvende aandacht, maar ook die van onze opdrachtgevers en andere publieke dienstverleners.