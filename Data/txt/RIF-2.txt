In RIF-2 is ervoor gekozen dat samenwerkingsverbanden niet meer jaarlijks over de voortgang van hun project rapporteren, maar alleen halverwege de looptijd van het project (‘midterm’) en na afronding van het project.
Samenwerkingsverbanden voeren een zelfevaluatie uit en dienen een voortgangsrapportage in waarin zij in iedere geval een doorkijk geven hoe het project na afloop van de RIF-periode kan worden verduurzaamd.
Als gevolg van de beperkingen van COVID-19 hebben sinds 2020 alle commissiegesprekken met samenwerkingsverbanden digitaal plaatsgevonden. Uit oogpunt van efficiëntie hebben gesprekken in 2022 en 2023 nog steeds digitaal plaatsgevonden.
In het najaar van 2021 is de zogenaamde ‘coulance-regeling’ voor RIF gepubliceerd (regeling van de minister van OCW van 24 november 2021 nr. MBO/27198599). Samenwerkingsverbanden kunnen van deze regeling gebruik maken in het geval zij als gevolg van COVID-19 knelpunten ondervinden in de uitvoering van activiteiten en de financiering van het project.
Van samenwerkingsverbanden wordt verwacht dat zij ook in de voortgangsrapportage (‘midterm’) in gaan op de gevolgen van COVID-19 en de maatregelen die zij hebben genomen.
Tijdens de 33 voortgangsgesprekken vraagt de commissie expliciet naar de gevolgen van de COVID-19. De commissie kan het samenwerkingsverband adviseren de subsidieperiode te verlengen. De uiteindelijke afweging en besluit om dit te doen ligt bij het samenwerkingsverband.
DUS-I bewaakt ook bij de voortgangsrapportage dat deze volledig is en ingaat op de gestelde criteria en subcriteria in de regeling. Er wordt dezelfde werkwijze gehanteerd als bij de behandeling van aanvragen.
De adviseur bereidt eveneens een preadvies aan de commissie voor. De adviseur kent op grond van de beoordeling per criterium van de regeling een voldoende of een onvoldoende toe.
In een voorgesprek bespreekt de commissie op grond van de schriftelijke beoordelingen welke vragen met het samenwerkingsverband besproken moeten worden om te kunnen komen tot een eindoordeel. Na afloop van het gesprek met het samenwerkingsverband vindt er een nabespreking plaats. De commissie kent per criterium haar definitieve score toe.
DUS-I verwerkt het advies van de commissie in een terugkoppelingsbrief richting de pps.