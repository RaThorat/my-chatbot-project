Handleiding aanvragen tegemoetkoming reiskosten DAMU-leerlingen
Publicatie | 27-06-2024

In deze handleiding staat uitgelegd hoe u een tegemoetkoming aanvraagt voor de reiskosten van DAMU-leerlingen (Dans en Muziek).

Ga naar Mijn DUS-I en klik op Inloggen met DigiD. Heeft u nog geen DigiD? Vraag deze dan eerst aan. Lukt het niet om DigiD te gebruiken? U kunt hulp krijgen.

U kunt inloggen met de DigiD app of met uw rijbewijs of identiteitskaart.

Klik na het inloggen op Nieuwe aanvraag starten.
Ga na of u voldoet aan de voorwaarden van de regeling.
In het volgende scherm vult u de gevraagde informatie in. Let op! Als u 15 minuten lang niets invult, wordt u automatisch uitgelogd. Klik op Tussentijds opslaan om uw ingevulde gegevens niet kwijt te raken. En zorg ervoor dat u alle benodigde documenten van tevoren hebt verzameld.
In het volgende scherm voegt u de volgende documenten toe:
Inkomensverklaringen (IB60 formulier) van beide ouders of wettelijk vertegenwoordigers.
Inschrijfbewijs van de DAMU-school voor het schooljaar 2024/2025.
Inschrijfbewijs van de hbo-vooropleiding Dans en Muziek voor het schooljaar 2024/2025.
In het laatste scherm geeft u aan dat alles wat u heeft ingevuld waar is. Klik daarna op Opslaan en bevestigen om de aanvraag te versturen.
Na het versturen wordt u vanzelf doorgestuurd naar Mijn aanvragen. Daar ziet u de status van uw aanvraag.

Bij Mijn berichten ziet u of wij extra informatie van u nodig hebben en krijgt u te zien of uw aanvraag is goedgekeurd. Als wij extra informatie nodig hebben, krijgt u een e-mail dat er een bericht voor u klaarstaat in deze berichtenbox. Check voor de zekerheid ook de map Ongewenste e-mail of Spam.


