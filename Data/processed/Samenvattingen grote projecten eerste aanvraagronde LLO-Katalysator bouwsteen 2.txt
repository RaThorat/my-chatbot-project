### Samenvattingen grote projecten eerste aanvraagronde LLO-Katalysator bouwsteen 2
### Publicatie | 08-02-2024
### 
### Op deze pagina vindt u meer informatie over de grote projecten voor bouwsteen 2 van de regeling LLO-Katalysator die in de eerste aanvraagronde zijn toegekend.
### 
### Hogeschool Avans ‘Brabant Leert Transitiehubs Energie’
### Achtergrond en aanleiding
### Maatschappelijke transities, zoals de energietransitie, zorgen ervoor dat de Nederlandse arbeidsmarkt snel verandert. Vooral bij technische maakbedrijven in Noord-Brabant zijn de tekorten aan goed opgeleide arbeidskrachten groot. Daarnaast leiden de snelle innovaties tot problemen in competentie, kennis en vaardigheden van de werknemers en (zij-)instromers die een loopbaan overwegen in de transitiesector. Dit geeft aanleiding om nog steviger in te zetten op de overheidsambitie Leven Lang Ontwikkelen (LLO).
### 
### Doelstelling en partners
### Organisaties uit het Brabantse bedrijfsleven, overheid en onderwijs werken al jaren samen in het Pact Brabant aan vernieuwingen op de Brabantse arbeidsmarkt. Één van de activiteiten is Brabant Leert. Dit scholingsplatform biedt alle werkende Brabanders die zich willen laten om- of bijscholen informatie, opleidingen, advies en begeleiding. We willen dit uitbreiden, met behulp van de LLO Katalysator willen we één gezamenlijke Brabantse LLO-aanpak ontwikkelen. We willen één scholingsmodel creëren, waarmee alle werkende Brabanders op alle onderwijsniveaus (mbo, hbo en wo) over alle transitieonderwerpen alle soorten scholingsmodules in eigen regie kunnen volgen, drempelloos voor lerenden.
### 
### Activiteiten
### De basis-infrastructuur hiervoor hebben we met het platform Brabant Leert en het Brabant Leert Scholingsfonds al staan. Nu willen we de volgende stap zetten namelijk het opschalen, versnellen en verduurzamen. Dit betekent dat we sneller en meer scholingsmodules rond de transitiethema's ontwikkelen. Deze modules willen we ontwikkelen in TransitieHubs. Dit zijn fysieke plekken op verschillende locaties in Brabant waar kennisinstellingen, bedrijven en lerenden een learning community vormen. Zo kunnen zij ontdekken welke kennis, vaardigheden en competenties op alle niveaus nodig zijn rond transitiethema’s en deze vergroten. Dit wordt vertaald in scholingsmodules die via Brabant Leert beschikbaar worden gesteld. De TransitieHubs vormen een essentiële nieuwe stap om onze gezamenlijke Brabantse LLO-aanpak te realiseren.
### 
### De eerste drie TransitieHubs willen we met behulp van de LLO Katalysator ontwikkelen. Deze TransitieHubs Energie richten zich op drie belangrijke thema's in de energietransitie namelijk installatietechniek, circulair bouwen en batterijtechnologie. De TransitieHubs worden ontwikkeld in Breda, 's Hertogenbosch en Eindhoven. Deze sluiten aan bij bestaande learning communities. Doormiddel van deze LLO-oplossing willen we gezamenlijk de kwaliteit en vorm van scholing voor de energietransitie sector versterken en de arbeidsmarkt stimuleren.
### 
### Stichting Saxion ‘LLO in Twente Digitalisering in de Bouw en Infra’
### Achtergrond en aanleiding
### In Twente zijn er twee grote uitdagingen. Ten eerste, als gevolg van de energietransitie is er in zowel de publieke als private sector een vergrote vraag naar voldoende goed geschoolde arbeidskrachten met zogenaamde ‘green en digital skills’. Ten tweede, is het belangrijk om een veel effectievere digitale inrichting van werkstromen te realiseren voor de energietransitie.
### 
### Doelstelling
### Om te komen tot een schaalsprong voor bovenstaande twee uitdagingen is verdere digitalisering cruciaal. Het samenwerkingsverband streeft ernaar de effectiviteit en het bereik van het Twentse Leven Lang Ontwikkelen (LLO)-ecosysteem te vergroten. Dit wordt bereikt door het ontwerpen en implementeren van samenhangende en schaalbare LLO-oplossingen gericht op de digitalisering van de gebouwde omgeving. Deze oplossingen worden aangeboden via vijf hubs en dragen bij aan de capaciteitsopbouw die nodig is voor de energietransitie in Twente.
### 
### Activiteiten
### Er zijn twee focusgebieden voor de LLO-activiteiten, namelijk woningen en wijken en de ondergrondse infrastructuur. Voor focusgebied woningen & wijken betreft dit nieuwe installaties. Voor de ondergrondse infrastructuur is dit het upgraden van huidige netwerken en nieuwe netten. De aanvraag richt zich op drie LLO-oplossingen om de kennis, vaardigheden en competentie te verbeteren:
### 
### Challenge based learning communities (CBLC)
### Micro-interventies
### Modulair gecertificeerd onderwijs.
### Partners
### De vijf Twentse samenwerkende hubs worden benut om een integrale afstemming te waarborgen tussen arbeidsorganisaties, opleidingsbedrijven en kennisinstellingen. De hubs verbinden de verschillende LLO-oplossingen tot samenhangende LLO-oplossingen, uitgevoerd door hybride professionals. Dit resulteert in een samenhangend, certificeerbaar en schaalbaar aanbod van LLO-oplossingen.
### 
### Hanzehogeschool Groningen ‘Energietransitie Noord Werkt’
### Achtergrond en aanleiding
### De bestuurders van de Noordelijke publieke opleiders hebben in het Actieplan LLO Noord-Nederland samen de volgende ambitie geformuleerd: Als gezamenlijke onderwijsinstellingen in Noord-Nederland streven we naar een strategische inzet van zowel beroeps- als wetenschappelijk onderwijs, met een niet-vrijblijvende verplichting om burgers en ondernemers gedurende hun hele (werkzame) leven toegang te bieden tot uitstekende onderwijs-, leer- en ontwikkelmogelijkheden. We willen als Noord-Nederlandse instellingen gezamenlijk vanuit verschillende disciplines werken aan een unieke kennispositie.
### 
### Hiermee hebben de Noordelijke publieke opleiders een paraplu in Noord-Nederland gecreëerd die boven de sub-regionale agenda’s en individuele LLO-activiteiten van de kennisinstellingen gepositioneerd is. De Noordelijke publieke opleiders hebben bij de ontwikkeling of beschikbaarheid van menselijk kapitaal in de energietransitie te maken met de volgende belemmeringen:
### 
### Tekort aan technici in energietransitie
### (Zij-)instromers worden niet voldoende benut
### Gebrek aan competenties bij het mkb
### Doelstellingen en activiteiten
### Om deze belemmeringen op te lossen hebben de Noordelijke publieke opleiders samen met het bedrijfsleven het project ‘Energietransitie Noord Werkt’ ontwikkeld.
### 
### De doelstellingen van het project zijn:
### 
### Versterken leercultuur leven-lang ontwikkelen bij mkb
### Naast een technologische transitie willen we ook een transitie op het gebied van denken, leren en ontwikkelen van mensen op alle lagen stimuleren. Dit is dus een innovatie en veranderkundig vraagstuk. We willen het opleidingskracht organiseren, ontwikkelen en mobiliseren door te synchroniseren op product, proces, positionering en paradigma.
### Een toekomstbestendig en flexibel LLO-aanbod te ontwikkelen in Noord-Nederland
### We willen een model ontwikkelen dat gericht is op het aanleren van specifieke vaardigheden en competenties die relevant zijn voor zowel de huidige energietransitie als andere toekomstige arbeidsmarktverschuivingen. Dit vraagt om innovatieve kwalificatiesystematiek. Verder willen we een kennisplatform bouwen gericht op de juiste doelgroepen en de daarbij horende vraagstellingen (use cases). Deze kennis en het aanbod willen we toegankelijk maken.
### Vergroten van het bereik van het huidige LLO-aanbod in Noord-Nederland
### We streven ernaar om een divers aanbod aan opleidingen, trainingen en andere vormen aan te bieden die flexibel, responsief en compact zijn. Deze zullen ook geschikt zijn voor nieuwe doelgroepen, zoals (zij-)instromers en arbeidsmigranten. We willen het aanbod structureren op basis van  grotere systeem die ontwikkeld en onderhouden zal worden.
### Stimuleren van innovatie en kennisdeling
### We willen een netwerk bevorderen waarin expertise wordt gedeeld en nieuwe samenwerkingen worden gestimuleerd. Dit zal leiden tot innovatieve oplossingen voor de energietransitie en het regionale LLO-ecosysteem versterken.